---
layout: post
title: "Coronavirus-apps: voorkomen is beter dan genezen"
#date: 2020-04-12
comments: no
---

Het kabinet kondigt twee apps aan voor het monitoren en beheersen van de
verspreiding van het coronavirus. Eén app "vertelt je of je in de buurt
bent geweest van een andere gebruiker, die besmet blijkt te zijn. Je
krijgt dan het advies om binnen te blijven’. De tweede app die het
kabinet aankondigt is de al bestaande app van het OLVG-ziekenhuis in
Amsterdam. Door je temperatuur en klachten over kortademigheid, keelpijn
en verkoudheid in de app in te vullen, kan een medisch team van een
ziekenhuis aan de hand van RIVM-richtlijnen uw risico op een besmetting
en zorgbehoefte van een afstand inschatten.

Het kabinet onderzoekt of ze het gebruik van deze apps verplicht kan
stellen, maar benadrukt dat ze liever deelname op vrijwillige basis
ziet. Maar een opt-in mogelijkheid is geen keuze die in deze angstige
tijd te lichtzinnig gemaakt moet worden. Het biedt immers geen garantie
dat onze data in goede handen komt en dat onze privacy wordt
gewaarborgd.

Het OLVG wil de data bijvoorbeeld in geanonimiseerde vorm voor
wetenschappelijk onderzoek gebruiken, wat in de algemene voorwaarden als
secundair doel wordt vermeld. Maar anonimisering hoeft geen garantie te
bieden dat onze privacy wordt gewaarborgd, want door koppeling van
locatiegegevens en socialemediaberichten is het mogelijk om de
identiteit van personen alsnog te achterhalen.

Maar als opt-in en anonimisering onvoldoende zijn om onze privacy te
garanderen, is het dan überhaupt mogelijk om deze apps uit te rollen
zonder dat onze privacy op de tocht komt te staan? Die mogelijkheid is
er zeker en wij doen hieronder een aftrap voor een lijst met de
privacyvoorwaarden waaraan deze apps dan moeten voldoen.

# Privacyvoorwaarden

Een vruchtbare weg om bij de realisatie van de apps onze privacy te
borgen is als we komen tot een lijst van voorwaarden c.q. een
beschrijving van een situatie waarin het delen van persoonlijke data
vanuit Europese normen en waarden aanvaardbaar is. Apps kunnen dan aan
de hand van deze lijst volgens het principe ‘privacy by design’
ontworpen en gebouwd worden. Hieronder volgt onze aftrap voor zo’n lijst
met noodzakelijke voorwaarden (als je op het driehoekje klikt dan volgt
een nadere toelichting):

<details>

<summary> <b>Hoger doel</b>: De apps moeten een hoger algemeen sociaal
doel dienen. Dat doel moet helder verwoord en afgebakend zijn.
</summary> <br>

<p>

Het is evident dat er in dit geval sprake is van zo’n hoger doel,
namelijk het tegengaan van de verspreiding van het coronavirus in ons
land. Maar het is niet zonder meer zo dat het in algemene zin uitvoeren
van wetenschappelijk onderzoek op deze data, het secundaire doel, dat
ook is. De nog te formuleren specifieke wetenschappelijke
onderzoeksvragen zijn bij de keuze om de apps te gebruiken immers niet
bekend bij de gebruiker, dus die weet niet waarvoor hij nu toestemming
geeft. Het is in ieder geval niet het primaire doel van het kabinet om
deze data voor wetenschappelijk onderzoek te verzamelen.

</p>

</details>

<br>

<details>

<summary> <b>Afgebakende periode</b>: Als het hogere doel het beteugelen
van een crisis is, dan moet er een afgebakende periode van datadeling
zijn. Deze periode kan eventueel verlengd worden omdat de crisis nog
niet bezworen is. Deze besluitvoming moet voldoen aan democratische
uitgangspunten. </summary> <br>

<p>

Het risico van in crisistijd ingevoerde maatregelen is dat de
tijdelijkheid ervan in de geschiedenis een rekbaar begrip is gebleken,
daarom zijn harde afspraken hierover noodzakelijk. Een afgebakende
periode kan zijn om de data te delen zolang de crisis nog niet bezworen
is. Om te kunnen vaststellen of de crisis is bezworen zullen een aantal
objectieve beoordelingscriteria moeten worden geformuleerd. Een
voorbeeld daarvan is de verspreidingscoefficient, i.e. het aantal mensen
dat wordt besmet als ze met één besmet persoon in contact komen. Het
streven van het RIVM is om die verspreiding coëfficiënt (langdurig)
onder de 1 te houden, het is goed om daarbij een vaste ondergrens
gedurende een vaste periode af te spreken.

</p>

</details>

<br>

<details>

<summary> <b>Data verwijderen</b>: Als het hogere doel gerealiseerd is,
dan moet de gedeelde data verwijderd worden. </summary> <br>

<p>

Hier luistert het nauw of naast het primaire doel van de apps ook
secundaire doelen als hoger doel worden betiteld. Als alleen het
primaire doel van de verspreiding van het coronavirus wordt nagestreefd,
dan dienen alle data te worden verwijderd nadat dat doel is bereikt.

</p>

<p>

Als het secundaire doel van het uitvoeren van wetenschappelijk onderzoek
ook als hoger doel wordt geaccepteerd, dan is het sterk de vraag hoe
lang deze data nog bewaard gaan worden. Een gemiddeld promotietraject
van een promovendus aan de universiteit duurt langer dan 4 jaar, wat al
substantieel langer is dan de maximale bewaartermijn van 2 jaar die
onderdeel is van de algemene voorwaarden van de app van het OLVG.

</p>

</details>

<br>

<details>

<summary> <b>Gegevens onder beheer van de gebruikers zelf</b>: Data moet
zo veel mogelijk bij de bron / eigenaar blijven en zo min mogelijk als
kopieën in datawarehouses / hubs / markets / lakes worden opgeslagen.
</summary> <br>

<p>

Idealiter blijft de data die in de apps worden ingevuld op de mobiele
telefoon van degene staan die die data invult en worden de bewerkingen
op de data decentraal uitgevoerd. Alleen de geaggregeerde resultaten van
de lokaal bewerkte data komen dan terecht bij de instanties die deze
stuurinformatie nodig hebben, denk aan het ziekenhuis, het RIVM of de
GGD. Dit is de werkwijze van de Personal Health Train, het concept dat
Minister Bruins
[propageert](https://www.rijksoverheid.nl/documenten/kamerstukken/2018/11/15/kamerbrief-over-data-laten-werken-voor-gezondheid)
en is ontwikkeld door [DTL, MAASTRO en
LUMC](https://www.dtls.nl/fair-data/personal-health-train/).

</p>

<p>

Deze werkwijze is des te meer van belang om te voorkomen dat de data ten
behoeve van het secundaire doel op vele plekken terecht komt. Daarbij is
er de voorwaarde dat de data die voor primaire en secundaire doelen
centraal getrokken wordt, met de vereiste beveiligingsmaatregelen wordt
beheerd.

</p>

</details>

<br>

<details>

<summary> <b>Bescherming van belangen</b>: Er moet adequate wet- &
regelgeving om het gebruik van de apps gebouwd zijn,
incl. toezichthoudende en rechtsprekende organen, zodat bij het
schenden van belangen onafhankelijk recht gesproken kan worden.
</summary> <br>

<p>

Deze randvoorwaarde ligt voor de hand. Nagegaan moet worden of de
algemene verordening gegevensbescherming (AVG) volstaat of dat
aanvullende of bijgestelde wetgeving noodzakelijk is. Het is daarbij
onder meer van belang dat individuele burgers het recht hebben om
misbruik van hun data te melden en het stop zetten daarvan te kunnen
afdwingen.

</p>

</details>

<br>

<details>

<summary> <b>Governance structuur</b>: De besluitvorming over de
ontwikkeling en het gebruik van de apps en de verzamelde data, moet
zodanig zijn ingericht dat belangen evenwichtig worden gediend.
</summary> <br>

<p>

Bits of Freedom
[noemt](https://www.bitsoffreedom.nl/2020/03/20/privacy-is-geen-absoluut-recht-maar-wel-een-noodzaak/)
het kabinet als de ‘governance body’. Dat is ons inziens een onvoldoende
invulling van deze randvoorwaarde. Dat geeft te weinig invloed, voor
direct betrokkenen en maakt geen gebruik van de noodzakelijke expertise
voor een goede besluitvorming (de meeste volksvertegenwoordigers hebben
weinig expertise van big data, AI en van technieken waarmee op grote
schaal data wordt verzameld). Van belang is dat de governance structuur
een evenwichtige vertegenwoordiging van belangenpartijen kent: overheid,
bedrijfsleven en burgers.

</p>

</details>

<br>

<details>

<summary> <b>Gezonde prikkels</b>: Het systeem moet het gewenste
datadelinggedrag stimuleren (en ongewenst gedrag tegen gaan). </summary>
<br>

<p>

Over het ongewenste gedrag van datadelen op de bekende sociale platforms
is de afgelopen jaren al veel gepubliceerd. Deze platforms zetten zeer
succesvol aan tot het delen van data, maar er zijn inmiddels diverse
kanttekeningen gezet bij het gebruik van de (persoons)data voor
doeleinden die inbreuk maken op onze privacy. In feite komt deze
randvoorwaarde er op neer dat burgers niet verleid worden tot meer
datadeling dan nodig om het hogere doel te dienen en niet verdiend wordt
aan datadeling.

</p>

</details>

<br>

<details>

<summary> <b>Data aan de bron anoniem houden</b>: Data moet
geanonimiseerd worden, maar dat is zoals eerder gezegd op zich nog geen
voldoende voorwaarde. </summary> <br>

<p>

Uit [Amerikaans
onderzoek](http://privacytools.seas.harvard.edu/files/privacytools/files/paper1.pdf)
op basis van de volkstelling in 1990 is gebleken dat veel individuen
binnen geografisch afgebakende populaties combinaties van demografische
kenmerken hebben die niet vaak voorkomen. Een verrassend resultaat was
dat slechts drie kenmerken (postcode, geslacht en geboortedatum) 87% van
alle Amerikanen (bijna) uniek maakt. Met drie andere kenmerken
(woonplaats, geslacht en geboortedatum) geldt dat voor 53% van de totale
Amerikaanse bevolking. Merk hierbij op dat in datasets in het algemeen
meer dan drie gegevens per persoon worden vastgelegd.

</p>

<p>

Geanonimiseerde data, zeker data die ook gezondheidskenmerken bevatten,
kunnen dus niet zonder meer als anoniem worden gezien. Deze constatering
is relevant met betrekking tot het primaire doel van de dataverzameling,
maar zeker ook met betrekking tot het secundaire doel. Als er voor dat
laatste doel al data gebruikt gaan worden, dan is het verstandig om
daarvoor alleen een minimale dataset beschikbaar te stellen waarmee de
(nog nader te formuleren specifieke) wetenschappelijke onderzoeksvraag
voldoende beantwoord kan worden.

</p>

</details>

<br>

<details>

<summary> <b>Transparantie</b>: Bedrijven zullen de oplossing
waarschijnlijk gaan realiseren omdat het de overheid aan technische
expertise ontbreekt. Dat vereist transparantie over het gebruikte
bedrijfsmiddel. </summary> <br>

<p>

Het OLVG heeft aangekondigd dat zij de verzamelde data openbaar wil
aanbieden aan wetenschappelijke onderzoekers. Gezien de overige
randvoorwaarden is het de vraag of dit acceptabel is voor degenen wiens
data het betreft. In ieder geval moet de verzamelde data door auditors
in te zien zijn.

</p>

<p>

Voor de invulling van de randvoorwaarde van transparantie is het
essentieel dat de broncode van de app openbaar wordt gemaakt. Hierdoor
kan iedere burger zelf controleren waar de in de app ingevoerde data
naartoe stroomt en welke bewerkingen daarop worden uitgevoerd. Hierbij
dient te worden aangetekend dat code slecht door een beperkt gedeelte
van de bevolking gelezen kan worden. Experts kunnen hun bevindingen wel
in lekentaal formuleren en delen. Een andere belangrijke maatregel is
dat de resultaten van de bewerkingen door derden moeten kunnen worden
gereproduceerd.

</p>

</details>

<br>

<details>

<summary> <b>Validiteit en betrouwbaarheid</b>: Validiteit en
betrouwbaarheid zijn statistische criteria die vereisen dat met de apps
daadwerkelijk wordt gemeten wat men beoogt te meten. En dat toeval
daarbij een zo klein mogelijke rol speelt. </summary> <br>

<p>

Het eerder geformuleerde criterium van het hogere doel vereist niet
alleen dat er sprake is van het bestaan van een hoger doel, maar ook dat
daarmee het hogere doel wordt gediend. Dat vereist helderheid over hoe
de apps, de data en de vervolgmaatregelen dit doel gaan bereiken en hoe
bijgestuurd wordt richting dat doel. Laat dus zien hoe succesvol men is
in het bereiken van dat doel. Het risico is aanwezig dat de twee apps op
dit moment niet aan dit criterium voldoen, aangezien in de antwoorden
van het RIVM op veelgestelde vragen staat dat er nog steeds geen
zekerheid is over het ontstaan van immuniteit en de duur daarvan.

</p>

</details>

# Oproep aan het kabinet

Wij hopen dat het kabinet alleen besluit tot inzet van apps met borging
van onze privacy. Zeker als die apps verplicht worden gesteld, maar
evenzeer als deze op vrijwillige basis te gebruiken zijn. Tot op heden
is er geen sluitend bewijs dat het inzetten van apps het hogere doel
dient. ‘Baat het niet, schaadt het niet’ gaat hier niet op\!

Onze zorgen over de verspreiding van het coronavirus zijn groot, maar
onze privacy is ook een groot goed en angst is een slechte raadgever. In
alle opzichten geldt: ‘voorkomen is beter dan genezen’.

# Auteurs

Wij, 3 bezorgde burgers, hebben dit voorstel op persoonlijke titel
geschreven. Onze namen zijn:

  - Piet Stam, gezondheidseconoom
  - Peter Nobels, zorg-IT management consultant
  - Marco Woesthuis, arts (niet praktizerend)

# Commmunity

We hopen op inbreng van andere bezorgde burgers, zodat de lijst wordt
aangescherpt en we samen de overheid aan een maatschappelijk gedragen
toetsingskader helpen. Daarom hebben we de lijst met 10 uitgangspunten
in een [Wiki](https://github.com/pjastam/coronavirus-privacy/wiki)
gezet, zodat iedereen kan meehelpen aan de aanscherping. Het enige dat
je daarvoor nodig hebt is een GitHub login.

# Originele versie

De originele versie van ons voorstel zoals die hierboven staat, is terug
te vinden in de openbare
[repository](https://github.com/pjastam/coronavirus-privacy) op
[GitHub](https://github.com). Op
[Wikipedia](https://nl.wikipedia.org/wiki/GitHub) vind je de
beschrijving van wat GitHub is. Zie de README in de GitHub
[repository](https://github.com/pjastam/coronavirus-privacy) voor
verdere details en contactinfo.
